= Työhaastattelun alkeet
:notitle:
:toc:
:toc-title: Sisällysluettelo
:chapter-label:
:imagesdir: images
:front-cover-image: images/tyohaastattelukirja_kansikuva.png
:pdf-page-size: [148mm, 210mm]
:author: Ville Peurala (Kukko)
:email: ville.peurala@wunderdog.fi
:sectnums:
:doctype: book


[discrete]
== Alkusanat

Olen pitänyt suunnilleen 500 työhaastattelua, joista noin 350 Reaktorilla ja noin 150 Wunderdogilla. En tiedä työhaastattelun pitämisestä kaikkea, mutta tiedän perusjutut. Tässä oppaassa olen yrittänyt tiivistää ne mahdollisimman tiukkaan pakettiin, jotta työhaastattelua ensimmäistä kertaa pitävä ei joutuisi tekemään samoja virheitä, jotka itse olen tehnyt.

Tässä oppaassa keskitytään lähinnä ns. tekniseen kierrokseen, joka on Wunderdogin rekrykaavassa yleensä toinen kierros. Homma menee yleensä näin:

. Ensimmäinen kierros: Ns. yleistsekkaus. Katsotaan persoonaa, soveltuuko työyhteisöön, vaikuttaako halukkaalta oppimaan ja kehittymään, jne. perusjuttuja. Tämän pitää yleensä *Mobu*.
. Toinen kierros: Tekninen työhaastattelu. Tähän keskitytään tässä oppaassa. Pitäjät yleensä: joku viisikosta *luotsina* ja joku Wunderdogin koodaaja *lautturina*.
. Kolmas kierros: Käytännön asioista, kuten palkasta ja töiden aloittamisesta, sopiminen. Tämänkin pitää yleensä *Mobu*.

Kaikki tämän oppaan neuvot ovat vain ohjeellisia! Jos sinusta tuntuu, että joku sanottava asia ei sovi sinun suuhusi, niin älä sano sitä. On tärkeää pitää keskustelu kaikille osapuolille luontevana.

Tärkeintä työhaastattelussa on saada tieto siitä, haluammeko palkata hakijan.

Toiseksi tärkeintä on jättää kaikille osapuolille hyvä fiilis keskustelusta, ja hakijalle sellainen olo että hän haluaa vielä keskustelun jälkeenkin töihin Wunderdogille.

<<<

== Roolijako

Tekninen haastattelukierros pidetään yleensä parina. Roolit ovat *luotsi* ja *lautturi*, ja näistä on hyvä sopia etukäteen. Kiitos **Valde**lle hyvien termien keksimisestä! Yleensä joku viisikosta on *luotsi* ja joku Wunderdogin koodaaja *lautturi*. Tehtävät ovat seuraavanlaiset:

Luotsi:: Ohjailee keskustelun suuria linjoja. Toimii ikään kuin keskustelun puheenjohtajana. Päättää keskustelun kun on sen aika.
Lautturi:: Tarkkailee tilannetta ja kuuntelee tarkasti hakijan vastauksia. Esittää lisäkysymyksiä. Pyrkii pitämään keskustelun käynnissä.

Teknisen työhaastattelun voi pitää yksinkin, mutta suosittelen lämpimästi sen pitämistä parina aina kun mahdollista. Syitä tähän ovat ainakin seuraavat:

* Yksin voi päätöstä olla vaikea muodostaa, kun ei ole ketään kenen kanssa pallotella ajatuksia.
* Muistiinpanojen tekeminen on helpompaa parina, kun toinen voi kirjoittaa silloin kun toinen puhuu.
* Työhaastattelun pitäminen yksin on henkisesti raskasta, kun pitää koko ajan olla skarppina ja yksin vastuussa kaikesta.
* On hyvä, että mahdollisimman moni Wunderdogin työntekijä kerää kokemusta työhaastattelujen pitämisestä. Tämä mahdollistaa sen, että firman kasvaessa ja työhaastattelujen lisääntyessä viisikon kuormitusta on mahdollista purkaa useammalle ihmiselle.
* On hyvä, että hakija tapaa rekrytointiprosessin aikana muitakin ihmisiä kuin "pomoja".

=== Muistiinpanojen tekeminen

On yleensä järkevintä, että *lautturilla* on mukanaan läppäri, jolla hän tekee muistiinpanoja, ja *luotsilla* on kynä ja paperia. Lopuksi tehdään yhdessä yhteenveto muistiinpanoista.

Muistiinpanojen tekemisessä kannattaa käyttää tervettä järkeä. Kaikkia pikkunippeliasioita ei tarvitse kirjata ylös. Sellaiset asiat kannattaa kirjata ylös, jotka:

* Vaikuttavat rekrypäätökseen, tai
* Vaikuttavat hakijan tulevaan työnkuvaan Wunderdogilla mikäli hän päätyy WD:lle töihin, tai
* Ovat muuten vaan erityisen mielenkiintoisia.

Mikäli molemmilla haastattelijoilla on läppäri mukanaan, on suositeltavaa, että vain toinen niistä on kerrallaan auki. Vähintään toisella haastattelijoista pitäisi olla koko ajan suora katse- ja kehonkielikontakti hakijaan, ja auki oleva läppäri katkaisee sen aika tehokkaasti.

=== Muistiinpanojen jälkikäsittely

Mielellään heti haastattelun jälkeen *luotsi* puhtaaksikirjoittaa muistiinpanot ja postaa ne Slackin suljetulle kanavalle, jossa WD:n johto (eli viisikko) miettii rekrypäätöksiä.

Tämä kannattaa tehdä heti, kun haastattelu on ohi, jos vain mitenkään mahdollista. Silloin vielä muistaa mihin asiaan mikäkin ranskalainen viiva muistiinpanoissa viittaa. Ihminen unohtaa asioita yllättävän nopeasti, myös sinä.

== Työhaastatteluun kutsuminen

Kutsu työhaastatteluun tapahtuu yleensä sähköpostitse. Muista kutsussa seuraavat asiat:

* Ehdotettu aika, ja pyyntö että hakija itse ehdottaa jotakin toista aikaa jos tämä ei sovi
* Paikka, käytännössä aina Wunderdogin toimisto osoitteessa Mikonkatu 13 A, 4. kerros
* Maininta siitä, että hakijan toivotaan tuovan koodinäyte mukanaan tai lähettävän sen etukäteen
* Maininta siitä, että olisi hyvä jos hakijalla olisi mukanaan oma läppäri, josta hän voi esimerkiksi esitellä koodinäytettään (mielellään vielä kehitysympäristö valmiina)

Itse käytän yleensä suunnilleen tällaista templatea:

[source]
----
From: ville.peurala@wunderdog.fi
To: tyon.hakija@osoite.fi
Cc: toinen.haastattelija@wunderdog.fi
Subject: Kutsu haastatteluun Wunderdogille ${ehdotettu haastatteluaika}
Moi ${hakijan etunimi},

olitte keskustelleet ${kierroksen 1 haastattelijan} kanssa mahdollisesta työpaikasta Wunderdogilla. Meille jäi sinusta hyvä kuva ja haluaisimme jatkaa keskusteluita kanssasi.

Haluaisin kutsua sinut hieman teknisempään haastatteluun. Sopiiko sinulle ${ehdotettu haastatteluaika}? Paikka on Wunderdogin toimisto osoitteessa Mikonkatu 13 A, 4. kerros.

Mukaan haastatteluun tulee myös ${toisen haastattelijan nimi}. ${tässä voit kertoa jotain toisesta haastattelijasta jos haluat, vaikkapa että hän työskentelee Wunderdogilla koodaajana}

Osana haastattelua haluaisimme nähdä sinulta jonkinlaisen koodinäytteen, jota voimme käyttää keskustelun pohjana. Se voi olla omasta open source -projektista, jostakin työprojektista tai oikeastaan mistä tahansa - riittää, että se on sinun kirjoittamaasi koodia. Olisi hyvä, jos näyte olisi suhteellisen tuore, jos mahdollista, mutta vanhempikin käy. Käyttämäsi ohjelmointikieli voi olla mikä tahansa. Haastattelussa sitten keskustelemme tästä koodista, kyselemme tekemiesi design-ratkaisujen perusteista, mitä tekisit nyt toisin, jne. Voit lähettää koodinäytteen meille etukäteen tai tuoda sen mukanasi haastatteluun.

Ota mielellään oma läppäri mukaan, jos mahdollista. Se helpottaa koodinäytteen esittelyä.

Tervetuloa! Kuittaathan mahdollisimman pian, sopiiko ehdottamamme aika sinulle.

Ystävällisin terveisin,

Ville Peurala
Teknologiajohtaja
Wunderdog Oy
----

<<<

== Perusjärjestelyt

=== Varaa huone

Huoneiden varaus tapahtuu Google Calendarin kautta. Kannattaa yleensä varata työhaastatteluihin *Luola*. Se on tilana hieman turhan iso, mutta muuten hyvä työhaastattelun pitämiseen.

=== Istumajärjestys

Haastattelussa kannattaa istuttaa hakija niin, että hänen selkänsä osoittaa toimistolle (ts. ovelle) päin. Tällä tavalla hän ei häiriinny toimiston vilinän näkemisestä.

Luonnollinen paikka haastattelijoille on tietysti pöydän toisella puolella, hakijaa vastapäätä.

=== Lyhyt läpikäynti haastattelijoiden kesken ennen haastattelua

Ennen kuin hakija saapuu paikalle, haastattelijoiden on hyvä ottaa keskenään noin vartin sessio, jossa tsekataan hakijan CV ja edellisen kierroksen muistiinpanot, ja mietitään mitä kaikkia asioita hakijasta olisi oleellisinta selvittää. Mikäli toinen haastattelijoista on kokemattomampi, voidaan tässä vaiheessa vielä käydä kertauksenomaisesti läpi tässäkin kirjassa mainittuja perusasioita. Roolijako kannattaa sopia viimeistään tässä vaiheessa eksplisiittisesti.

=== Hakijan vastaanottaminen

Avaa ovi. Kättele. Yritä muistaa katsoa silmiin ja hymyillä, kun kättelet, vaikka se onkin vaikeaa - unohtuu minultakin joskus.

Kysy, haluaako hakija jotain juotavaa (kahvia, vettä, cokista, energiajuomaa tms.)

Johdata hakija huoneeseen, jossa työhaastattelu tapahtuu. Osoita hänelle oikea tuoli.

=== Älä multitaskaa, se ei onnistu

Keskity työhaastatteluun sataprosenttisesti. Laita puhelin kiinni haastattelun ajaksi. Jos sinulla on läppäri, älä lue maileja tai Slackia haastattelun aikana. Muiden asioiden tekeminen samaan aikaan antaa ensinnäkin epäammattimaisen ja epäkohteliaan vaikutelman; toisekseen, se saattaa aiheuttaa sen, että sinulta menee ohi joku haastattelun kannalta oleellinen asia. On tosi noloa joutua sanomaan "anteeksi, voisitko toistaa äskeisen, en kuunnellut". Vielä nolompaa on päästää joku asia ohi korvien kokonaan.

Ihminen ei pysty keskittymään moneen asiaan samaan aikaan. Älä edes yritä.

=== Esittäytyminen

Haastattelun alussa haastattelijat esittäytyvät. Kannattaa kertoa jotain henkilökohtaista itsestään, esim. perheestä tai harrastuksista; se tekee sinusta hakijan silmissä ihmisen eikä vain kasvotonta rekrybottia.

Esimerkiksi minä esittäydyn nykyään suunnilleen näin:

> Moi. Olen Ville Peurala, Wunderdog-lempinimeltäni Kukko, Wunderdogin CTO ja yksi firman perustajista. Teen edelleen laskutettavaa työtä asiakkailla noin neljä päivää viikossa, ja yhden päivän käytän firman hallinnollisiin asioihin. Asun Vallilassa, kotona minulla on vaimo ja nelivuotias tytär. Harrastan musiikin tekemistä, teen sitä sekä yksin tietokoneella että soitan bändissä.

<<<

== Työhaastattelun rakenne

=== Kokonaiskesto

Hyvä työhaastattelu kestää tunnista puoleentoista tuntiin. Viimeistään puolentoista tunnin kohdalla kannattaa kääräistä homma pakettiin ja saatella hakija ystävällisesti ulos. Jotkut hakijat haluaisivat jäädä juttelemaan vielä paljon pitemmäksi aikaa, mutta puolessatoista tunnissa ehtii kyllä varsin hyvin saamaan hakijasta riittävän kuvan, että tietää ehdotetaanko jatkoa vai ei. Turha mukavien juttelu ei ole kovin tehokasta ajankäyttöä; jos hakija on puheliasta tyyppiä, niin pieni rupattelu varsinaisen haastatteluosuuden jälkeen on ok, mutta ei kannata jäädä jutustelemaan tuntikausiksi. Yli kahden tunnin työhaastattelu on yleensä ajanhukkaa kaikille osapuolille.

Kun haastattelu loppuu, on oleellista ohjata hakija sen verran nopeasti ulos, että haastattelijat pääsevät purkamaan muistiinpanoja ja vaihtamaan mielipiteitä niin kauan kuin haastattelu on vielä tuoreessa muistissa. Monet asiat unohtuvat nopeasti.

=== "Tauko" on tärkeä

Suunnilleen puoleen väliin työhaastattelua kannattaa ottaa jokin sellainen tehtävä, jota hakija jää tekemään yksin ja haastattelijat pääsevät siksi aikaa "tauolle". Lainausmerkit siksi, että "tauko" ei oikeasti ole tauko, vaan tärkeää aikaa joka kannattaa käyttää tehokkaasti. "Tauon" aikana haastattelijat synkkaavat fiilikset ja miettivät, mitä pitäisi vielä kysyä ennen kuin vedetään homma pakettiin.

Se tehtävä, jota hakija jää tekemään siksi aikaa kun haastattelijat menevät pois huoneesta, on yleensä code review -tehtävä, mutta voi se olla jotain muutakin.

Tauolla kannattaa miettiä vastaukset seuraaviin kysymyksiin:

* Mitkä ovat haastattelijoiden yleisfiilikset hakijasta - peukku alas vai ylös?
** Mieti sellaisia asioita, jotka saattaisivat kääntää mielipiteen. Eli:
** Jos peukku nyt alas, niin mikä olisi sellainen tieto hakijasta joka saattaisi vielä kääntää sen ylös? Mitä sellaista voisit kysyä, missä hakija pääsisi loistamaan?
** Jos peukku nyt ylös, niin vastaavasti: mikä olisi sellainen tieto hakijasta joka kääntäisi sen alas? Mitä sellaista hakijasta voisi paljastua, joka johtaisi siihen että häntä ei haluta palkata Wunderdogille? Millä kysymyksillä sen saisi selville?
* Mitä kysytään vielä
* Mitä kerrotaan vielä

=== Hyviä kysymyksiä itsellesi fiiliksen mittaamiseen

Hyvä mittapuu sille, miten paljon pidät hakijasta ihmisenä, on kysyä itseltäsi seuraavat kysymykset:

Projektitesti:: Jos tämä hakija tulisi tekemään töitä samaan projektiin sinun kanssasi, niin olisiko se kiva vai kurja juttu?
Kaljatesti:: Jos menisit tämän hakijan kanssa kaljalle työpäivän päätteeksi, niin olisiko se kivaa vai vaivaannuttavaa?
Hotellihuonetesti:: Jos hakija olisi sinun huonekaverisi koulutusmatkalla (eli viettäisitte pitkän viikonlopun samassa hotellihuoneessa), niin olisiko se kiva vai ahdistava ajatus?

Kun saat itseltäsi vastaukset näihin kysymyksiin, niin mieti, miksi näin. Mitä mahdollisia ongelmia projektin tekemisessä yhdessä voisi tulla? Miten saisit ne selville haastattelun aikana? Mistä te todennäköisesti juttelisitte, jos menisitte kaljalle? Mitä todennäköisesti puuhailisitte, jos teillä olisi yhteinen hotellihuone? Mieti, mistä se fiilis tulee, joka sinulla on. Joskus se on pelkkää intuitiota eikä sitä pysty perustelemaan järjellä, mutta usein pystyy kun miettii hetken.

=== Haastattelun lopettaminen

Kun haastattelua ollaan lopettamassa, *luotsi* kertoo hakijalle, että palaamme asiaan viikon sisällä. Eli oli lopputulos mikä tahansa, joku Wunderdogilta on yhteydessä hakijaan viikon kuluessa ja kertoo miten kävi. Tämä on merkki *lautturille*, että nyt haastattelu loppuu näiden jälkeen.

Sitten *luotsi* kysyy lopuksi hakijalta, onko hänellä vielä jotain kysyttävää tai kerrottavaa. Jotkut hakijat kyselevät paljonkin, tai kertovat jotain itsestään. Useimmat vastaavat, että eipä tässä oikein mitään.

Hakijan kyselyvuoron jälkeen *luotsi* sanoo "kiitos tästä" tai jotain vastaavaa tilanteeseen sopivaa. Noustaan ylös. Kätellään taas. Ohjataan hakija lempeästi ulko-ovelle, toivotetaan hyvät jatkot ja pidetään pieni noin viiden minuutin tauko.

Sitten kasataan muistiinpanot ja *luotsi* hoitaa homman eteenpäin.

<<<

== Erilaisia kysymyksiä

=== Avoin kysymys

Avoin kysymys on sellainen, johon on mahdollista vastata vapaamuotoisesti. Toisin sanoen avoimia kysymyksiä ovat kaikki sellaiset kysymykset, jotka eivät ole suljettuja kysymyksiä (niistä lisää kohta).

Avoin kysymys rohkaisee vapaaseen keskusteluun ja tuntuu yleensä hakijasta mukavalta. Avoimet kysymykset ovat ylivoimaisesti parhaita työhaastattelukysymyksiä lähes joka tilanteessa. On joitakin asioita, joihin ne eivät sovi, mutta näistä lisää myöhemmin.

=== Suljettu kysymys

Suljettu kysymys on sellainen, jonka vastausvaihtoehdot on jotenkin rajattu tiettyyn joukkoon. Klassinen esimerkki suljetusta kysymyksestä on sellainen, johon voi vastata vain myöntävästi tai kieltävästi, eli kyllä tai ei. Esimerkiksi: "Käytätkö TDD:tä?"

On hyvä huomata, että suljettuja kysymyksiä on muitakin kuin "kyllä tai ei"-tyyppiset kysymykset. Vaikkapa: "Mikä on paras: Python, Ruby vai Perl?"

Suljetut kysymykset ovat yleensä työhaastattelussa huonoja. Ne tuottavat yleensä lyhyen vastauksen ja katkaisevat keskustelun ikävästi, jolloin haastattelijoiden vastuulle jää saada keskustelu uudelleen käyntiin. Liiallinen suljettujen kysymysten käyttö johtaa siihen, että työhaastattelu alkaa muistuttaa poliisikuulustelua. Sellaisesta ei hakijalle jää hyvä fiilis.

On myös hyvä tiedostaa, että kokematon haastattelija saattaa vahingossa muuttaa avoimen kysymyksen suljetuksi antamalla turhaan valmiit vastausvaihtoehdot. Vaikkapa: "Millä kielellä teet mieluiten shelliskriptausta? __(tähän asti avoin kysymys)__ Pythonilla, Rubylla vai Perlillä? __(kosh: muutit juuri kysymyksen suljetuksi)__".

=== Hyökkäävä kysymys

Hyökkääviä kysymyksiä kannattaa käyttää vain hyvin harvoin. Silloin, kun käyttää, on hyvä olla siitä itse tietoinen. Näitä tulee välillä vahingossa kokeneellekin työhaastattelijalle.

Hyökkäävän kysymyksen tunnistaa siitä, että siihen voi vastata vain oikein tai väärin. Tällaiset kysymykset tuottavat usein hakijalle epämukavan tunteen. Hyökkäävässä kysymyksessä hakijan ammattitaito implisiittisesti kyseenalaistetaan, koska oletetaan että hän voi vastata kysymykseen väärin.

.Esimerkkejä hyökkäävistä kysymyksistä:
* _"Mikä on Jakarta Strutsissa se kantaluokka josta kaikkien controllereiden pitää periytyä?"_
* _"Oletko ahkera ja luotettava?"_
* _"Osaisitko pystyttää yksin keskisuuren yrityksen sisäverkon?"_

Hyökkäävää kysymystä ei aina tajua hyökkääväksi siinä vaiheessa kun päästää sen suustaan. Vasta jälkikäteen (toivottavasti) ymmärtää tehneensä virheen, ja välttää saman virheen tekemistä jatkossa.

=== Hyviä kysymyksiä

.Hyvä kysymys:
* on lähes aina tyypiltään avoin kysymys
* luo pohjaa jatkokeskustelulle
* siinä kysytään vain yhtä asiaa
* siitä syntyy luonnostaan jatkokysymyksiä
* se antaa mahdollisuuden liikkua eri abstraktiotasojen välillä vastauksessa ja jatkokeskustelussa

.Esimerkkejä hyväksi havaituista työhaastattelukysymyksistä:
* Mitä oleellisia käytännön eroja ohjelmointikielillä X ja Y on? (olettaen, että hakija on kertonut osaavansa niitä molempia)
* Mikä on filosofiasi testauksen suhteen?
* Mikä on riittävä määrä testausta?
* Millainen on hyvä tiimi?
* Millainen on hyvä koodaaja?
* Jos lapsi tulisi kysymään sinulta, miten tullaan hyväksi koodaajaksi, niin mitä vastaisit?
* Jos aikuinen kaverisi, joka ei osaa koodata vielä yhtään, kysyisi sinulta neuvoja miten tullaan hyväksi koodaajaksi, niin mitä sanoisit?
* Millainen on hyvä CI-järjestely projektissa?
* Millainen on hyvä PO?
* Millaisen roolin yleensä itse otat tiimissä?
* Millaista hommaa teet nykyisessä työssäsi? (olettaen, että sellainen on)
* Millainen musiikkimaku sinulla on?
* Mikä on paras lukemasi koodausaiheinen kirja?
* Mitä ajattelet funktionaalisen ja oliopohjaisen paradigman suhteesta toisiinsa?
* Mikä on paras lukemasi romaani?
* Mikä on kaikkein parasta funktionaalisessa ohjelmoinnissa?
* Mikä on suosikkiohjelmointikielesi?
* Mitä kaikkia asioita ja toisia teknologioita sinun mielestäsi kuuluu teknologian X ekosysteemiin?
* Mitä tekisit, jos sinulla olisi töissä kaksi viikkoa täysin vapaata aikaa uusien asioiden treenaamiseen ja itsesi kehittämiseen? Eli jos sinulla ei olisi projektia?

=== Huonoja kysymyksiä
* _Missä näet itsesi viiden vuoden päästä?_ Kaikkien paskojen työhaastattelukysymysten äiti. Ei tähän tiedä kukaan oikeaa vastausta, ja yleensä hakija vastaa tähän sen mitä kuvittelee haastatteli(jan|joiden) haluavan kuulla. Eli saat vastaukseksi jonkinlaisen hätävalheen siitä, että kyllä kyllä, yritän pyrkiä urallani eteenpäin, kolmen vuoden päästä olen ehkä arkkitehti ja kuuden vuoden päästä projektipäällikkö ja kymmenen vuoden päästä ylimmässä johdossa. Vaikka oikeasti haluaisinkin vain koodata.
* Melkein kaikki suljetut kysymykset
* Melkein kaikki hyökkäävät kysymykset

=== Asioita, joita ei saa kysyä

* Poliittiset mielipiteet tai poliittinen toiminta.
* Armeijan käyminen/asevelvollisuuden suorittaminen muuten kuin yleisellä tasolla, eli onko vielä asevelvollisuuden suorittaminen edessä (tämä saattaa tulla joskus vastaan erityisen nuorten työnhakijoiden kanssa). Ei saa kysyä, kävikö intin vai sivarin vai totaalin vai saiko vapautuksen.
* Mahdolliset perheenlisäyssuunnitelmat. Yleensä ei kannata nykyisten lasten olemassaolosta ja määrästäkään kysyä mitään, ellei hakija oma-aloitteisesti kerro. Se ei ole käsittääkseni laissa kiellettyä, mutta pidän sitä mauttomana.
* Seksuaalinen suuntautuminen.
* Ammattiliiton jäsenyys.
* Uskonnollinen vakaumus tai sellaisen puuttuminen.

Toki näistäkin asioista voi keskustella, jos hakija itse tekee aloitteen siihen. Silloin hän ikään kuin antaa luvan jutella siitä "kielletystä aiheesta" jonka itse otti puheeksi. Muut listatut aiheet pysyvät yhtä tabuina kuin aina ennenkin.

=== Asiat, jotka on pakko kysyä

Nämä minä pyrin yleensä hoitamaan haastattelun loppupuolella.

* Palkkatoive e/kk
* Milloin pystyisi aloittamaan työt

<<<

== Päätöksenteko

Positiivinen rekrytointipäätös syntyy silloin, kun haastattelijat ovat sitä mieltä, että sekä hakijan että Wunderdogin etu olisi, että hakija tulisi töihin Wunderdogille. Win-win.

Tämän jälkeenkään ei ole sanottu, että hakija välttämättä ottaisi työtarjousta vastaan. Koodaajien työmarkkinat ovat kuumat. On paljon sellaisia koodaajia, jotka joka ikinen tämän alan firma ottaisi jos vain saisi. Meidän rimamme on korkealla, ja niinpä ne koodaajat, jotka kelpaavat meille, kelpaavat useimmille muillekin alan firmoille.

Jos me tarjoamme töitä jollekin, mutta hän ei ota niitä vastaan, ei se ole katastrofi. Silloin ei vain myynnissä ole onnistuttu ihan tarpeeksi hyvin. Noita sattuu. Ensi kerralla vielä paremmin.

<<<

== Rekry on myös myyntiä

Jokainen työhaastatteluun tulija ei välttämättä ole vielä varma, haluaako hän töihin Wunderdogille. Haastattelijoiden on huolehdittava siitä, että haastattelun lopussa hän haluaa.

Voi olla, että hakijaa ei siitä huolimatta palkata. Ei se mitään. Jos hakija on esimerkiksi vielä vähän liian kokematon Wunderdogille, voidaan sanoa että odotetaan vuosi tai pari ja katsotaan tilanne sitten uudelleen. Joka tapauksessa on pyrittävä siihen, että hakijalle jää hyvä vaikutelma Wunderdogissa ja hän pitää WD:tä tulevaisuudessa haluttavana työpaikkana.

<<<

== Työhaastattelun etiikka

Työhaastattelussa täytyy olla rehellinen ja luotettava. Jos hakija kertoo jonkin asian luottamuksellisesti, sen täytyy myös säilyä luottamuksellisena.

Muista olla rehellinen, kun myyt Wunderdogia. Älä liioittele WD:n hyviä puolia äläkä jätä kertomatta WD:n huonoja puolia.

Ole rehellinen kaikessa muussakin. Alan piirit ovat pienet ja epärehellisyys kostautuu varmasti myöhemmin.

<<<

== Loppusanat

Työhaastatteluiden pitäminen on kovaa hommaa. Maksimi on yksi päivässä, enempää ei pysty 100% teholla tekemään.

Rekrytointi on minun mielestäni nykyään useimpien softa-alan yritysten tärkein toiminto. Aikaisemmin kaikkien yritysten tärkeimpänä toimintona nähtiin myynti, alasta riippumatta, koska myynnin kehitys määritti sen, minkä kokoiseksi yritys voi kasvaa. Työntekijöistä ei yleensä ollut pulaa. Tämä on softa-alalla nykyään toisin päin, ainakin Suomen markkinoilla. Myynti on edelleen tärkeää, mutta osaavien tekijöiden saaminen yritykseen rajoittaa useimpien yritysten kokoa enemmän kuin asiakkaiden löytyminen.

Eli työhaastatteluita ei voi pitää vasemmalla kädellä. Niihin pitää panostaa kunnolla.

Työhaastattelun pitäminen on parhaimmillaan tosi hauskaa. Pahimmillaan se on todella tylsää ja ankeaa; jos hakija on sellainen, että ensimmäisen minuutin aikana tietää lopputuloksen, mutta silti pitää kohteliaisuudesta istua vähintään puoli tuntia. Mutta kivoimmillaan se on tosi kivaa; kun edessä on sellainen hakija, josta on varma fiilis, että tämän tyypin minä haluan työkaverikseni.

<<<
